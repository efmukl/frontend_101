<h1>Çoban Çeşmesi</h1>

<p>
Derinden derine ırmaklar ağlar,
  Uzaktan uzağa çoban çeşmesi,
  Ey suyun sesinden anlıyan bağlar,
  Ne söyler şu dağa çoban çeşmesi.    
</p>
<p>
"Göynünü Şirin'in aşkı sarınca    
Yol almış hayatın ufuklarınca,    
O hızla dağları Ferhat yarınca    
Başlamış akmağa çoban çeşmesi..."    
</p>    
<p>
O zaman başından aşkındı derdi,    
Mermeri oyardı, taşı delerdi.    
Kaç yanık yolcuya soğuk su verdi.    
Değdi kaç dudağa çoban çeşmesi.    
</p>    
<p> 
Vefasız Aslı'ya yol gösteren bu,    
Kerem'in sazına cevap veren bu,    
Kuruyan gözlere yaş gönderen bu...    
Sızmadı toprağa çoban çeşmesi.    
</p>    
<p>     
Leyla gelin oldu, Mecnun mezarda,    
Bir susuz yolcu yok şimdi dağlarda,        
Ateşten kızaran bir gül arar da,
Gezer bağdan bağa çoban çeşmesi,    
</p>    
<p>     
Ne şair yaş döker, ne aşık ağlar, Tarihe karıştı eski sevdalar:
Beyhude seslenir, beyhude çağlar, Bir sola, bir sağa çoban çeşmesi
</p>
<i>Faruk Nafiz Çamlıbel</i>
